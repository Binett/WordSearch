Borlänge är en tätort i Dalarna och centralort i Borlänge kommun, Dalarnas län. Borlänge är beläget vid Dalälven och är Dalarnas största tätort och Sveriges 27:e största tätort. Tätorten är Dalarnas viktigaste industri- och handelsort, och här finns även delar av Högskolan Dalarna med inriktning på teknisk, administrativ, ekonomisk och social utbildning. De statliga myndigheterna Trafikverket och Transportstyrelsen har huvudkontor i Borlänge. Här ligger också Framtidsmuseet som innehåller planetarium och naturvetenskaplig experimentverkstad. Romme alpin, som är Sveriges största skidanläggning utanför fjällvärlden ligger utanför Borlänge.