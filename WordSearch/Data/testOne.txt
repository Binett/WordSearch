Falun är en tätort i Dalarna, centralort i Falu kommun och residensstad för Dalarnas län. Falun är Sveriges 28:e största tätort med 37 291 (2010)[6] av kommunens totalt 59 406 invånare (31 dec. 2019)[7]. Falun klassas som ett världsarv.

Faluån rinner rätt igenom staden och delar den i två delar. På den ena sidan (sydväst om ån[8]) ligger Falu koppargruva, som under många århundraden var en av Sveriges främsta näringsverksamheter. Den sidan kallas därför i folkmun för den gruvliga sidan,[9] då inte mycket växter levde på den av roströken förgiftade marken. På den andra sidan ån (nordost om ån[8]), dit roströken inte nådde, ligger det ett antal stora och vackra gamla villor och bostadsområden som således kallas den ljuvliga sidan. Falu centrum, som ligger på åns östra sida, består av några gågator med butiker. 1998 erhöll staden utmärkelsen Årets stadskärna.[10]

År 2001 upptogs staden, gruvan och bergsmansbygden till världsarv av FN,[11] vilket betyder att staden är värd att bevara då den anses vara en angelägenhet för hela mänskligheten.

Falun har ett rikt kulturliv [12] med institutioner som Dalarnas museum och Dalateatern liksom fria grupper och aktörer som kulturcentrat Magasinet, Nisserska teatern och festivalerna Folkmusiknatta, Rockstad: Falun och Granny goes street. I Falun finns Högskolan Dalarna med sina 18 000 studenter [13] och spetsutbildningen Musikkonservatoriet. Strax utanför stadskärnan ligger riksskidstadion Lugnet där världsmästerskapen i nordisk skidsport flera gånger arrangerats; senast 2015. [14]

Kända varumärken från staden är Falu rödfärg, Falu rågrut, Falu ättika och Falukorv.